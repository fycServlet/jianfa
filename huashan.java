《鹿柴》
　　唐·王维
　　空山不见人，但闻人语响。
　　返影入深林，复照青苔上。

《春晓》
　　唐·孟浩然
　　春眠不觉晓，处处闻啼鸟。
　　夜来风雨声，花落知多少。
 《赋得古原草送别》
　　唐·白居易
　　离离原上草，一岁一枯荣。
　　野火烧不尽，春风吹又生。
　　远芳侵古道，晴翠接荒城。
　　又送王孙去，萋萋满别情。

《过故人庄》
　　唐·孟浩然
　　故人具鸡黍，邀我至田家。
　　绿树村边合，青山郭外斜。
　　开轩面场圃，把酒话桑麻。
　　待到重阳日，还来就菊花。
